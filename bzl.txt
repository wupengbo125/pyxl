傅青主男科，怔忡不寐 
    〔心经之病，怔忡不寐，乃心血少也。〕方用∶人参（三钱） 丹皮（二钱） 茯神（三钱） 麦冬（三钱） 五味子（一钱） 当归（三钱） 生枣仁（五钱）熟枣仁（五钱） 菖蒲（一钱） 甘草（一钱）水煎服。 
    此方妙在用生、熟枣仁〔各五钱〕，生使其日间不卧，熟使其夜间不醒；又以补心之药为佐，而怔忡安矣。 
    心惊不安夜卧不睡 
    〔人非心不能宁静致远，非肾不能作强生育。故补心即当补肾，补肾即当补心，是二经乃一身之主宰，脏腑之根本也。故人病心惊不安，或夜卧不睡者，人以为心病也，谁知非心病，乃肾病也。然则欲安心者先治肾，欲治肾者当治心。〕方用∶人参（三两） 茯苓（三两） 茯神（三两） 远志（二两） 生枣仁（一两） 熟地（三两） 山萸（三两）当归（三两） 菖蒲（三钱） 黄连（五钱） 肉桂（五钱） 白芥子（一两） 麦冬（三两） 砂仁（五钱）蜜丸，每日送下五钱，汤，酒俱可。 
    此方治心惊不安与不寐耳，用人参、茯神、当归、麦冬足矣。即为火起不寐，亦不过加黄连足矣。何以反用熟地、山萸补肾之药，又加肉桂以助火？不知人之惊恐者，乃肾气不入于心也；不寐者，乃心气不归于肾也。今用熟地，山萸补肾，则肾气可上通于心矣。肉桂以补命门之火，则肾气既温，相火有权，〔则心气下行〕，君火相得，自然上下同心，君臣合德矣。 
    然补肾固是，而亦不可徒补其肾也。亦有肝气不上于心易成此症者，如果有之，宜再加白芍二两，以兼补肝木，斯心泰然矣。 
    恐怕症 
    夫人夜卧交睫，则梦争斗，负败恐怕之状难以形容〔者〕，人以为心病也，谁知是肝病乎？盖肝藏魂，肝血虚则魂失养，故交睫则若魇，乃肝胆虚怯，故负恐维多，此非竣补，不克奏功。而草木之品，不堪任重，乃以酒化鹿角胶，空心服之可痊。盖鹿角胶峻补精血，血旺则神自安矣。 

男科，脏治法
肾，水脏也。心，火脏也。是心、肾二经为仇敌，似乎不宜牵连而一治之。不知心，肾虽相克而实相须，无心之火则成死灰，无肾之水则成冰炭。心必得肾气以滋养，肾必得心火而温暖。如人惊惕不安，梦遗精泄，岂非心肾不交乎？人以惊惕不安为心之病，我以为肾之病；人以梦遗精泄为肾之病，我以为心之病。非颠倒也，实有至理焉。方用∶熟地（五两） 山萸（三两） 山药（三两） 人参（三两） 白术（五两） 芡实（五两） 茯神（三两）菖蒲（一两） 炒枣仁（三两） 远志（一两） 五味子（一两） 麦冬（三两） 柏子仁（三两）蜜丸，早晚温水送下五钱。 
    此方之妙，治肾之药少于治心之味。盖心君宁静，肾气自安，肾气既安，何至心动？此治心正所以治肾，而治肾正所以治心也，所谓心肾相根据。
虚劳门
夜梦遗精 
    此症由于肾水耗竭，上不能通于心，中不能润于肝，下不能生于脾，以致玉关不闭，无梦且遗。法当补肾，而少佐以益心、益肝、益脾之品，方用∶熟地（一两） 山萸（四钱） 白术（五钱） 茯苓（三钱） 茯神（二钱） 当归（三钱） 白芍（三钱）薏仁（三钱） 五味子（一钱） 生枣仁（三钱） 白芥子（一钱） 肉桂（五分） 黄连（五分）水煎服，一剂止，十剂不犯。 
    此方妙在五脏兼补，而使心肾两交，自然魂魄宁而精窍闭矣。 