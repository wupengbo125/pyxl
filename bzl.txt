夫神魂不定而惊生，神魂不安而悸起，皆心肝二部之血虚也。血虚则神无所归，魂无所主。今用生血之剂，以大补其心肝，则心肝有血以相养，神魂何至有惊悸哉!倘此等之药，用之骤效，未几而仍然惊悸者，此心肝大虚之故也，改煎药为丸。方用镇神丹∶

人参（四两） 当归（三两） 白术（五两） 生枣仁（三两） 远志（二两） 生地（三两） 熟地（八两） 白芥子（一两） 茯苓（三两） 柏子仁（一两） 龙骨（一两醋 用） 虎睛（一对） 陈皮（三钱） 麦冬（三两）各为末，蜜为丸。每日白滚水送下，早晚各五钱，一料全愈。

此方较前方更奇而有神。方中用龙虎二味实有妙义。龙能定惊，虎能止悸，入之补心补肾之中，使心肾交通，而神魂自定也。

此症用镇心丹亦效。

人参 白芍（各一两） 丹砂（一钱） 铁落（一钱） 天花粉（一钱） 山药（五钱） 远志（二钱） 生枣仁（五钱） 茯苓（三钱）水煎服。十剂全愈。

人有先惊而后悸，亦有先悸而后惊，似乎不同，而不知非有异也，不过轻重之殊耳。但惊有出于暂，而不出于常，悸有成于暗，而不成于明者，似乎常暂明暗之不同。然而暂惊轻于常惊，明悸重于暗悸。吾定一方，合惊悸而治之，名为两静汤∶

人参（一两） 生枣仁（二两） 菖蒲（一钱） 白芥子（三钱） 丹砂（三钱） 巴戟天（一两）水煎服。连服四剂，惊者不惊，而悸者亦不悸也。

此方多用生枣仁以安其心，用人参、巴戟天以通心肾。心肾两交，则心气通于肾，而夜能安；肾气通于心，而日亦安也。心肾交而昼夜安，即可久之道也。

此症用镇心丹亦可同治。
人参 白芍（各一两） 丹砂（一钱） 铁落（一钱） 天花粉（一钱） 山药（五钱） 远志（二钱） 生枣仁（五钱） 茯苓（三钱）水煎服。十剂全愈。